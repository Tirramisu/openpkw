Sporządzone na podstawie Wytycznych PKW dla okręgowych komisji wyborczych w wyborach Prezydenta 2015 r.  
(Uchwała PKW z dnia 23 marca 2015 r.)

#Warunki potwierdzające poprawność arytmetyczną danych o wynikach głosowania  

**1.	Wymienione niżej warunki muszą być bezwzględnie spełnione; ich niespełnienie dowodzi błędnego ustalenia wyników głosowania w obwodzie lub wadliwego sporządzenia protokołu głosowania (nie pozwalają wydrukowac protokołu):**  

1)	wszystkie dane liczbowe o wynikach głosowania są liczbami całkowitymi nieujemnymi;  

2)	suma liczby kart do głosowania wydanych wyborcom i liczby wysłanych pakietów wyborczych nie może być większa od liczby wyborców uprawnionych do głosowania;  

3)	liczba kart do głosowania wydanych wyborcom nie może być większa od liczby wyborców uprawnionych do głosowania;  

4)	liczba wyborców głosujących przez pełnomocnika w stałych obwodach głosowania utworzonych w kraju nie może być większa od 
liczby kart do głosowania wydanych wyborcom;  

5)	liczba wyborców głosujących przez pełnomocnika w odrębnych obwodach głosowania oraz obwodach głosowania utworzonych za granicą i na polskich statkach morskich musi wynosić 0;  

6)	suma liczby wyborców głosujących przez pełnomocnika i liczby wyborców głosujących na podstawie zaświadczenia o prawie do głosowania nie może przekroczyć liczby wydanych kart do głosowania;  

7)	w obwodach głosowania niewyznaczonych do głosowania korespondencyjnego we wszystkich pozycjach protokołu głosowania dotyczących głosowania korespondencyjnego musi być wpisana liczba 0;  

8)	liczba otrzymanych kopert zwrotnych nie może być większa od liczby wysłanych pakietów wyborczych;  

9)	suma liczby kopert zwrotnych bez oświadczenia o osobistym i tajnym oddaniu głosu i liczby kopert z niepodpisanym oświadczeniem nie może być większa od liczby otrzymanych kopert zwrotnych;  

10)	suma liczby kopert zwrotnych bez koperty na kartę do głosowania oraz liczby kopert z niezaklejoną kopertą nie może być większa od liczby otrzymanych kopert zwrotnych;  

11)	liczba kart do głosowania wyjętych z urny musi być równa sumie liczby kart nieważnych i liczby kart ważnych;  

12)	liczba kart ważnych wyjętych z urny musi być równa sumie liczby głosów nieważnych z ważnych kart do głosowania i liczby głosów ważnych z ważnych kart do głosowania wyjętych z urny;  

13)	liczba głosów ważnych z ważnych kart do głosowania musi być równa sumie liczb głosów ważnych łącznie oddanych na wszystkich kandydatów;  

14)	przy nazwiskach kandydatów skreślonych nie może być wpisana żadna liczba;  

15)	liczba w rubryce „Razem” głosów oddanych na kandydatów musi być równa sumie liczb głosów oddanych na poszczególnych kandydatów.  

**2.	W przypadku gdy wymienione niżej warunki nie zostały spełnione obwodowa komisja wyborcza dołącza do protokołu wydrukowany raport ostrzeżeń podpisany przez wszystkie osoby wchodzące w skład komisji uczestniczące w ustalaniu wyników głosowania. Dotyczy to następujących warunków:**  

1)	liczba wyborców w obwodzie stałym, bez osób dopisanych do spisu na podstawie zaświadczenia o prawie do głosowania, nie powinna być większa od 110% lub mniejsza od 90% szacowanej liczby wyborców (liczby wyborców ustalonych w meldunku wyborczym);  

2)	liczba kart do głosowania wyjętych z kopert na kartę do głosowania nie powinna być większa od liczby kopert na kartę do głosowania wrzuconych do urny;  

3)	liczba otrzymanych kart do głosowania w obwodach stałych nie powinna odbiegać o więcej niż 10 punktów procentowych od ustalonego dla obwodu nakładu kart do głosowania;  

4)	liczba kart wyjętych z urny pomniejszona o liczbę kart wyjętych z kopert na kartę do głosowania nie powinna być większa od liczby wyborców, którym wydano karty do głosowania;  

5)	liczba kart nieważnych jest różna od zera, a liczba głosów nieważnych równa jest zeru;  

6)	suma liczby wydanych przez komisję kart do głosowania i liczby kart niewykorzystanych nie powinna być większa od liczby kart do głosowania otrzymanych przez komisję;  

7)	liczba osób głosujących przez pełnomocnika i liczba osób głosujących na podstawie zaświadczenia nie powinna być równa liczbie wydanych kart do głosowania;  

8)	liczba kart do głosowania otrzymanych przez komisję powinna być równa sumie liczby kart niewykorzystanych oraz liczby wyborców, którym wydano karty do głosowania;  

9)	liczba kart wyjętych z urny powinna być równa sumie liczby wyborców, którym wydano karty do głosowania i liczby kopert na kartę do głosowania wrzuconych do urny;  

10)	liczba kart nieważnych powinna wynosić 0;  

11)	liczba kart ważnych wyjętych z urny nie powinna być większa od sumy liczby wyborców, którym wydano karty do głosowania, i liczby wysłanych pakietów wyborczych;  

12)	liczba kopert na kartę do głosowania wrzuconych do urny nie powinna być większa niż liczba otrzymanych kopert zwrotnych pomniejszona o liczbę kopert zwrotnych niespełniających warunków (brak oświadczenia o osobistym i tajnym oddaniu głosu lub oświadczenie nie zostało podpisane, niezaklejona koperta na kartę do głosowania, brak koperty na kartę do głosowania);  

13)	liczba kart do głosowania wyjętych z kopert na kartę do głosowania nie powinna być większa od liczby wysłanych pakietów wyborczych;  

14)	liczba kart ważnych wyjętych z urny nie powinna być większa od liczby wyborców uprawnionych do głosowania.  

